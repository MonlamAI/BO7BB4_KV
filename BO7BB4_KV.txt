ཟབ་ལམ་སྙིང་པོར་དྲིལ་བའི་གཏམ། ༀ་སྭ་སྟི་སིདྡྷཾ།  རིགས་ཀུན་ཁྱབ་བདག་བླ་མ་ལ།  །རྩེ་གཅིག་གུས་པས་ཕྱག་བཙལ་ནས།  །ཟབ་ལམ་སྙིང་པོར་དྲིལ་བའི་གཏམ།  །དད་ལྡན་ཉམས་ལེན་གསོས་སུ་སྦྱིན།  །རང་རེ་རྣམས་ཀྱིས་རྙེད་པ་ཡི།  །དལ་བརྒྱད་འབྱོར་བཅུ་ལྡན་པའི་ལུས།  །འདི་འདྲ་རྙེད་དཀའ་དོན་ཆེ་བས།  །སྙིང་པོ་ལེན་པའི་ཐབས་ལ་འབད།  །དེ་ཡང་ངེས་པར་འཆི་བ་དང་།  །ནམ་འཆི་ཆ་མེད་འཆི་བའི་ཚེ།  །ཆོས་མིན་གང་གིས་མི་ཕན་པས།  །དམ་ཆོས་མྱུར་དུ་བརྩོན་པས་བསྒྲུབ།  །འཆི་བའི་འོག་ཏུ་དཀར་ནག་ལས།  ཁོ་ནའི་རྗེས་སུ་འབྲང་བས་ན།  །དགེ་སྒྲུབ་སྡིག་སྤང་དམ་བཅའ་ནི།  །རྟག་ཏུ་སྙིང་ལ་རི་མོ་བྲིས།  །འཁོར་བའི་གནས་རིས་གར་སྐྱེས་ཀྱང་།  །སྡུག་བསྔལ་བསམ་གྱིས་མི་ཁྱབ་པས།  །དེ་ལས་རང་གཞན་སེམས་ཅན་ཀུན།  །མྱུར་དུ་ཐར་བར་འདོད་པའི་བློས།  །དཀོན་མཆོག་གསུམ་ལ་སྐྱབས་འགྲོ་ཞིང་།  །སྨོན་འཇུག་བྱང་ཆུབ་སེམས་གཉིས་བསྐྱེད།  །སྒྲིབ་སྦྱོང་རྡོར་སེམས་སྒོམ་བཟླས་དང་།  །ཚོགས་གསོག་མཎྜལ་རྣལ་འབྱོར་བྱ།  །ཁྱད་པར་བྱིན་རླབས་མྱུར་འཇུག་པས།  །ལྷན་སྐྱེས་ཡེ་ཤེས་རྟོགས་པའི་ཐབས།  །མོས་གུས་བླ་མའི་རྣལ་འབྱོར་ནི།  །དུས་རྣམས་ཀུན་ཏུ་བརྩོན་པས་བསྒོམ།  །སྤྱི་བོར་པད་ཉི་ཟླ་བའི་སྟེང་།  །སྐྱབས་གནས་ཀུན་འདུས་བླ་མར་གསལ།  །གདུང་ཤུགས་དྲག་པོས་གསོལ་གདབ་ཅིང་།  །དབང་བཞི་བླངས་ཤིང་ཐུགས་ཡིད་བསྲེ།  །ལུས་གནད་རྣམ་སྣང་ཆོས་བདུན་ལ།  །ངག་གི་རླུང་གནད་དལ་བར་བསླབ།  །མིག་གནད་བར་སྣང་གཡོ་མེད་གཏད།  །ཡིད་གནད་དུས་གསུམ་སྤྲོས་པ་བཅད།  །དེ་ཚེ་འདས་པའི་རྣམ་རྟོག་འགགས།  །མ་འོངས་རྣམ་རྟོག་མ་སྐྱེས་ཤིང་།  །ད་ལྟའི་ཤེས་པ་སྐད་ཅིག་མ།  །ཉམས་སུ་མྱོང་བཞིན་བསམ་བརྗོད་བྲལ།  །གསལ་སྟོང་ཟུང་འཇུག་རིག་པའི་གཤིས།  །འདི་ཀ་གདོད་མའི་གནས་ལུགས་ཏེ།  །བཅོས་མའི་བློ་ཡིས་མ་བསླད་པར།  །རང་བབས་སྤྲོ་བསྡུ་བྲལ་བར་བསྐྱང་།  །དེ་ཡི་ངང་ལས་གཟུང་འཛིན་གྱི།  །རྣམ་པར་རྟོག་པ་ཅི་ཤར་ཡང་།  །དྭངས་པའི་ཤེལ་ལ་ཚོན་རིས་ལྟར།  །མ་འདྲེས་འཛིན་མེད་རང་སར་གྲོལ།  །དུས་དང་གནས་སྐབས་ཐམས་ཅད་དུ།  །གསལ་རིག་དེ་ཀའི་རྒྱུན་བསྐྱངས་ནས།  །བསྒོམ་མེད་ཡེངས་མེད་ཆེན་པོའི་ངང་།  །མཐར་ཐུག་བཙན་ས་ཟིན་པར་མཛོད།  །མདོར་ན་ཅིར་སྣང་ལྷ་ཡི་སྐུ།  །སྒྲར་གྲགས་གསང་སྔགས་རྡོ་རྗེའི་སྒྲ།  །དྲན་རྟོག་དབྱིངས་ལས་མ་གཡོས་ན།  །མཆོག་དངོས་ཚེ་འདིར་འགྲུབ་པར་ངེས།  །དེ་སྐད་དད་ལྡན་མོས་པའི་ངོར།  །རྣལ་འབྱོར་འཇིགས་པ་མེད་པའི་སྡེས།  །གང་ཤར་ཡི་གེར་སྤེལ་བའི་དགེས།  །གདོད་མའི་གྲོལ་གཞི་མངོན་གྱུར་ཤོག  །སརྦ་མངྒ་ལཾ།།